# על סמינרים בפתוחה

## מהו סמינר?
סמינר הוא אחד מן הקורסים האחרונים שיש להשלים בתואר. מדובר בקורס של 3 נקודות זכות מתקדמות, ובו שתי מטלות: עבודה סמינריונית והרצאה. הסמינר מבוצע בליווי מנחה, אשר איתו מתייעצים, מקבלים פידבקים, בוחרים נושא וכו׳.

אפשר לסיים אותו בסמסטר יחיד, ואפשר להאריכו לשני סמסטרים במקרים מסוימים. מניסיוני, סמסטר אחד הוא די והותר.

יש מגוון קורסים סמינריוניים, כל אחד בנושא משלו, למשל בבינה מלאכותית או בקריפטוגרפיה. אני עשיתי בחישוביות. לכל סמינר יש מנחים אפשריים אצלם ניתן לעשות את הסמינר.

לקריאה נוספת על העבודה הסמינריונית ראו את [העמוד הייעודי של האונ׳](https://academic.openu.ac.il/cs/computer/pages/seminars.aspx).

העבודה הסימנריונית עוסקת בתחום המתאים לסמינר, כאשר הנושא המדוייק מוחלט בתיאום עם המנחה. 
לאחר מכן מכינים מצגת המהווה סיכום לעבודה ומציגים אותה, והסמינר מסתיים. כעת אפרט יותר על מטלות הסמינר, ועל השלבים בסמינר.
הערות הנוגעות לדעות והמלצות אישיות הן ב*כתב נטוי*.

## מטלה א׳: העבודה הסמינריונית
העבודה הסמינריונית מהווה סיכום של מספר מאמרים אקדמיים בתחום מסוים, הנועדה להעביר נושא לקהל סטודנטים לתואר ראשון בתחום.

למשל, בסמינר בחישוביות קהל היעד יהיה סטודנטים אשר סיימו את הקורס בחישוביות.
העבודה עצמה בנויה ממספר פרקים, החל ממבוא, וכלה בסיכום וביבליוגרפיה.
עבודות סמינריוניות נעות בין 15 ל-40 עמודים. שלי לקחה 28 עמודים.

העבודה עצמה נכתבת בחלקים, כאשר כל חלק הולך למשוב של המנחה. מתנהל פינג-פונג שכזה עד לסיום העבודה הסמינריונית.

העבודה שלי כללה עיסוק במחלקות חישוביות מתקדמות. העבודה כללה את ההגדרה שלהן, דוגמאות לשפות במחלקות הללו, משפטים ידועים המקשרים בין המחלקות השונות, ואינטואיציות להוכחות משפטים אלו (לפני הוכחתן כמובן).

*כתיבת העבודה הייתה הרבה יותר זורמת בליך (LyX), שהקלה על כל העבודה המייגעת הנוגעת למספורים ולכתיבת מתמטיקה במחשב. התוכנה עזרה במיוחד בכל הנוגע לבלוקים לטענות, משפטים, הגדרות, ומספורן. בונוס נחמד הוא הנראות המקצועית של המסמכים שליך מפיק. להורדה ראו [כאן](https://huji-il.libguides.com/mathematics/lyx).*

לאחר סיום העבודה, מגישים אותה במקום ייעודי בשאילתא, ועוברים למטלה השניה.

## מטלה ב׳: הרצאה
כעת יש להכין פרזנטציה המסכמת את הסמינר. משך ההרצאה הוא 50 דקות, אם כי ניתן למשוך אותן עד 55 או שעה אם הסמינר גדוש.
מספר השקופיות צריך להיות בהתאם (אצלי זה היה 37).
ההרצאה צריכה לסכם את הנושאים החשובים שבסמינר, בלי לרדת לפרטים. יש לתת דגש לאינטואיציות ולמוטיבציות מאחורי הדברים.

*זה היה אתגר גדול בשבילי, שכן הסמינר שלי כלל הגדרות ומשפטים טכניים רבים. נהנתי לשבור את הראש על דרכים להעביר את הנושאים באלגנטיות כך שאוכל לדבר אותם לקהל, במקום להגיד להם ״תקראו״.*

את ההרצאה יראו המנחה וחבר סגל נוסף מהמחלקה, והיא יכולה להיות בזום או פרונטלית ברעננה, לבחירתכם.
לאחר ההרצאה מסתיים הסמינר, וניתנים ציונים להרצאה ולעבודה. הם משוקללים יחדיו לכדי יצירת הציון הסופי בסמינר, עם משקל גדול יותר לעבודה הכתובה.


## שלבי הסמינר


### שלב 1: בחירת סמינר ונושא
בחירת הסמינר חשובה, מדובר בעבודה שגוזלת זמן רב אם אין תמריץ לסיים אותה.
כדאי לבחור סמינר בנושא שאתם אוהבים, למשל כזה שלקחתם בו קורס מסויים. חשוב שהתחום יהווה תמריץ לסיום העבודה.

ישנו חופש כמעט מוחלט בבחירת נושא הסמינר, כאשר יש סמינר ייעודי ל׳נושאים מיוחדים׳ (נושאים אשר אינם נופלים תחת תחום סמינר קיים).
לפיכך ניתן לבוא עם ׳נושא מהבית׳ וסביר שתימצא לו מסגרת והוא יתקבל.

אפשר ולטעמי מומלץ לדבר עם מספר מנחים פוטנציאלים לגבי נושאי סמינר אפשריים, בתחומים שמעניינים אתכם. כך ניתן לבחון את כל האפשרויות העומדות בפניכם ולהחליט החלטה מושכלת. 
כך גם ניתן להעריך נכונה את ההתחברות לחומרים ולנושאים האפשריים, כפי שהם יבואו לידי ביטוי בעבודה סמינריונית.
ניתן גם לבקש עבודות לדוגמה כדי להתרשם מסגנונות העבודה המתאימים למנחים.

למשל, אני עשיתי סמינר בחישוביות, ויכלתי לבחור בכל נושא מתקדם מספר הקורס.

### שלב 2: הרשמה
מתואר באתר האוניברסיטה. לאחר ביורוקרטיה קצרה ההרשמה, בתיאום עם המנחה, מתבצעת ויוצאים לדרך.

### שלב 3: ביסוס הנושא והמקורות לעבודה
לאחר ההרשמה, קובעים יחד עם המנחה את נושא העבודה. באתר נמצאות דוגמאות לעבודות סמינריוניות, מומלץ לעיין שם.
לאחר שהנושא זוקק, עליכם למצוא מקורות לעבודה. המקורות עשויים לבוא גם מהמנחה עצמו.
אלו יהיו מאמרים אשר הסמינר יתבסס עליהם, והם יהוו את הביבליוגרפיה.

### שלב 4: התחלת כתיבת העבודה הסמינריונית
מתחילים בשלב העבודה: איך ייראה תוכן העניינים.

כעת כשיודעים מה בדרך לפנינו, ניגשים למלאכה. מתחילים לכתוב את העבודה החל מהפרק שלאחר המבוא, אשר ייכתב בסוף העבודה.
סגנון הכתיבה המצופה יתברר עם קבלת המשובים.

### שלב 5: אישור סיום העבודה ותחילת העבודה על המצגת
המנחה מאשר את סיום העבודה, ומדברים עמו ומתאמים ציפיות בנוגע למצגת.
מתחילים לעבוד על המצגת.

### שלב 6: סיום עבודה על המצגת
מתאמים מועד להרצאה ומבצעים אותה.
