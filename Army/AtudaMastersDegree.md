## תוכן עניינים
1. [מבוא](#מבוא).
2. [התוכניות לעתודה לתואר שני](#התוכניות-לעתודה-לתואר-שני).
3. [מי מתאים לתוכניות והצעת אלטרנטיבה](#מי-מתאים-לתוכניות-והצעת-אלטרנטיבה).
4. [מדוע המסלול האלטרנטיבי מתעלה על עתודה](#מדוע-המסלול-האלטרנטיבי-מתעלה-על-עתודה).
5. [מי הם המעטים שכן יתאימו לתוכנית](#מי-הם-המעטים-שכן-יתאימו-לתוכנית).
6. [סיכום](#סיכום).


## מבוא
עתודה הוא מסלול שמאפשר דחיית  שירות למטרת סיום תואר (או תארים), אשר בסופה המלש״ב מתגייס לשירות צבאי מוארך  (קבע).

קיימים מסלולי עתודה גם עבור מלש״בים שסיימו תואר ראשון לפני גיוסם - אקדמיזטורים. אנשים אלו לרוב דחו שנה בשביל להשלים את התואר שלהם.

בקובץ זה אתאר את המסלולים האפשריים בעתודה, את האלטרנטיבה להם ואת דעתי בעניין (ספויילר: אני חושבת שמעטים ימצאו את העתודה שווה את העול).

## התוכניות לעתודה לתואר שני
ישנן שתי תוכניות מרכזיות: ברקת וגלים, שבשתיהן לומדים לתואר שני, במדעי הנתונים והנדסת חשמל בהתאמה. לתוכניות יכול להתמיין מי שסיים תואר לפני גיוס.

בשני המסלולים דוחים בשנתיים את הגיוס ובזמן הזה עושים את התואר השני. לאחר מכן הצבא ינסה להתחשב בתפקיד שמוקצה, כך שיתאים לתחום ההתמחות.
המסלולים דורשים קבע של שלוש שנים(!).

למידע נוסף על התוכניות קראו [באתר העתודה](https://www.atuda.org.il/academization.php).

## מי מתאים לתוכניות והצעת אלטרנטיבה
ראשית יש לשאול את עצמך מספר שאלות: האם קיים רצון לעשות תואר שני? אם כן אז האם ישר אחרי סיום התואר הראשון? 
האם התמחות במדעי הנתונים או בהנדסת חשמל היא תחום ההתמחות הרצוי והמועדף **עליך**?

אם התשובה לאחת מהשאלות הייתה לא, המסלול לא מתאים לך. אדגיש שבחירת ההתמחות לתואר השני חייבת להיות שלך, ולא של אף אחד אחר. היא חייבת להיות תלויה אך ורק בך, ובלתי תלויה בגורמים חיצוניים, כי בסופו של דבר מדובר בעתיד שלך. הייתי שמה בצד גם גורמים שוליים אחרים כמו ״ביטחון תעסוקתי״ ו״יוקרה״ (ההסבר מדוע נמצא בפוסט אחר שלי, הנוגע לגורמים חשובים לבחירת תפקיד בצבא).
 אם שיקול זר יכריע בנושא, שנתיים מהחיים ילכו על לימודים בתחום שלא מעניין אותך, השירות יהיה בתפקיד שלא מעניין אותך ובתחום שלא מעניין אותך, למשך זמן ממושך של שש שנים, בעוד שבתמורה לשנתיים דח״ש חתמת שלוש. יתרה מזאת, במקרה זה הניסיון הצבאי לא יהיה רלוונטי לאזרחות שכן ממילא באזרחות לא תעסקו בתחום (בהנחה שאינך רוצה לעבוד בתחום שמשעמם אותך).

כעת נניח שאחד התחומים לעיל הוא תחום ההתמחות החלומי שלך. להלן מפורט התהליך של אדם ההולך לאחד המסלולים, החל מתחילת התואר השני, ועד לשחרור מהצבא.

1. *גיל 19* - תחילת דחיית שירות, והתחלת תואר שני.
2. *גיל 21* - התואר השני הסתיים ומתחיל שירות חובה.
3. *גיל 24* - מתחיל שירות קבע.
4. *גיל 27* - שחרור מהצבא.

להלן מסלול אלטרנטיבי. דרך [אקדמיזציה](https://www.atuda.org.il/academization.php) חותמים שנתיים קבע (ובגאמא חותמים 3). אקדמיזציה מאפשרת לימוד של התואר השני תוך כדי השירות, ואפילו במהלך השירות הסדיר.
1. *גיל 19* - מתגייסים דרך אקדמיזציה.
2. *גיל 22* - מסתיים שירות חובה.
3. *גיל 24* - מסתיים שירות קבע.

מתי להתחיל את התואר השני ולסיים אותו זו החלטה שלך, ניתן למשל לסיים את כולו במהלך השירות הצבאי או להשאיר חלק ממנו לאחרי הצבא (למשל רק את התזה).

## מדוע המסלול האלטרנטיבי מתעלה על עתודה

מסלול האקדמיזציה לטעמי עדיף אלפי מונים ממסלול העתודה.

זאת בשל החופש שבמסלול האלטרנטיבי, שבא לידי ביטוי במספר גורמים.

**חופש בחירה בתואר השני.** החופש לעשות את התואר השני מתי שנוח ומתאים לך. אם אינכם יודעים מהו תחום ההתמחות שתרצו להתמחות בו, ניתן לקחת זמן לחקור את השטח, 
ולא להתחייב מראש. כשמגלים את התחום ניתן להגביר את הקצב, ולסיים את התואר השני בזמן הצבא.
בשני המסלולים יהיה לך תואר שני, רק שלך תהיה הבחירה היכן לעשות אותו, מתי לעשות אותו, וכיצד להשלים אותו (הדבר נכון בפרט עבור כאלו שהתקבלו לעתודה, להם לא תהיה בעיה להתקבל לתואר שני היכן שרק ירצו).
רוצה לחכות ולעשות את התואר השני כסטודנט מן המניין אחרי הצבא? במקרה זה הוא יסתיים בגיל 26, שנה לפני שמסלול העתודה המתאים מסתיים.

**חופש רב יותר בתחילת החיים האזרחיים.** בעוד שבעתודה אתם מסיימים את התהליך בגיל 27, כאן אתם מסיימים אותו בגיל 24.
מדובר בשלוש שנים בהם תהיו חופשיים לעשות את כל שתרצו.
במהלך שלוש השנים האלה ניתן לצבור ניסיון בתעשייה, שלדעת רבים יהיה שקול (ואפילו יתעלה מעל) לניסיון בן 6 השנים הנצבר בעתודה.
אפשרות נוספת היא ללכת לדוקטורט, ובמקרה זה הוא יסתיים בגיל 28 בערך, כלומר שנה לאחר שאדם שסיים עתודה משתחרר עם תואר שני, לך יש תואר שלישי. אציין שרבים אשר לומדים לתואר שלישי מבצעים התמחויות בענקיות הטכנולוגיה ובכך צוברים ניסיון איכותי תוך כדי.

בהקשר הלא מקצועי, צריך לקחת בחשבון את הגיל המאוחר בשחרור במסלול העתודה. האם תרצו להשתחרר בגיל 27? יש לקחת בחשבון את השאיפות שלכם, מתי תרצו להקים משפחה, האם תרצו לעסוק ביזמות, וכל גורם אחר אשר השחרור המאוחר עשוי לגעת בו. למשל, רבים מקימים משפחה עד גיל 27, ובמקרה זה הרבה אפשרויות נחסמות (בייחוד כאלו שהתשלום בהן נמוך, כגון תואר שלישי או עיסוק מלא ביזמות).

**אפשרות לשרת בתפקיד רלוונטי, גם במדעי הנתונים.** אנשים לא אוהבים אי וודאות, וזה מובן. אבל הצבא נחשב מקום גמיש עבור אנשים מיומנים, במיוחד בתחומים חיוניים כמו מדעי הנתונים. לאחר שיחות עם אנשים המעורים במכניקה הצבאית, אדם שסיים תואר שני במהלך הצבא יוכל לעבור לתפקיד שעוסק הבתמחות שלו, בהנחה שהוא טוב. כך נצבר גם ניסיון רלוונטי במהלך השירות הצבאי עצמו. אך ברור שאין זה ״בטוח״ כמו הקצאת התפקידים של עתודה (אשר גם היא מפספסת לעיתים, לא חסרים מקרים).

## מי הם המעטים שכן יתאימו לתוכנית
אני לא יכולה להעלות על דעתי טיעון אחד בעד עתודה, פרט לחוויה סטודנטיאלית של תואר שני לפני הצבא. 

אין במסלול שום דבר רע, והוא יותר טוב מכלום. אני יכולה לחשוב על ההיגיון מאחורי עתודה עבור אנשים שלא סיימו תואר (גם אז לא כולה תכלת), אבל זה לא המצב עבור האקדמיזטור, ולכן אני סקפטית.

ובכל זאת, אני כן יכולה להעלות על דעתי מיהם האנשים שכן הולכים לתוכניות הללו: אנשים שבטוחים שאינם ירצו דוקטורט, שרוצים לסיים את השירות וללכת לתעשייה, אנשים שמוכרחים וודאות מוחלטת בנוגע לשיבוצים שלהם ומוכנים לחתום שלוש שנים תמורת שנתיים כאשר כבר יש להם תואר ביד, ואנשים שמוכנים לשים את עצמם תחת חסדי מכונת השיבוצים של עתודה.

## סיכום
לא אצנן את דעתי: בהינתן האלטרנטיבה, תוכנית העתודה היא עושק לאור יום וגובלת בחוצפה.

האנשים שמתקבלים לשם הם אנשים מאוד חזקים, אנשים שיסתדרו בכוחות עצמם במערכת, ואנשים שיסיימו תואר שני תוך כדי שירות בנחת.
עם זאת, ישנם אנשים שרוצים ביטחון (כמעט) מוחלט, ואני מכבדת את זה.

לא משנה מה תחליטו, שיהיה בהצלחה!
